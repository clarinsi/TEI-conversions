Agustich (Augustič) Imre, prekmurski pisatelj, rojen 29. septembra 1837 v Murskih Petrovcih v Železni županiji, umrl v Budimpešti 17. julija 1879. Šest gimnazijskih razredov je dovršil v Sobotišču, nato je bil poldrugo leto gospodarski pristav pri grofu Antalu Száparyju, nad šest let pa pri vdovi grofa Josepha Batthyányja v Oroszlamosu pri Szegetu in v Dolnjem Siniku. V Pešti je napravil izpit iz stenografije in bil 15 let stenograf v državnem zboru. V mlajših letih je pisal romane, povesti in članke v madžarščini. Da si kot kandidat za državni zbor v okrožju Murske Sobote pridobi preprosto ljudstvo, je 15. septembra 1875 začel v Budimpešti izdajati prvi prekmurski časopis: »Prijátel. Znanoszt razserjüvajôcse mêszecsne novine«, 1878 polmesečnik, sprva v madžarskem pravopisu in v čistem prekmurskem narečju, pozneje v gajici in v jeziku, ki se je bližal pismeni slovenščini (z urednikovo smrtjo je list prenehal). Sestavil je šolski knjigi: »Návuk vogrszkoga jezika za zacsetnike« (1876) v madžarskem pravopisu in »Prirodopis s kepami (podobami) za narodne šole« (1878) v gajici, ter preložil v prekmurščino knjižico »O volitvah«. — Primerjaj: Trstenjak Anton, Spomencvieće Matice Hrvatske 1900, 516—8. Šr.
Andrejka Rudolf, pisatelj, rojen 22. julija 1880 v Ljubljani. Po završitvi juridičnih studij na Dunaju (doktorat 1903) je vstopil v državno službo in je danes vladni svetnik v Ljubljani. Prevajal je Gregorčiča in Župančiča v nemščino, izdal zbirko prevodov »Slovenische Kriegs- und Soldatenlieder« (1916), v DS priobčil »Nekaj misli in predlogov o našem prevajalnem slovstvu« (1913). V »Slovenskem pravniku« je od 1903 objavljal razne upravnoznanstvene razprave, članke in ocene. V NZ je izšla razprava »Anarhizem« (1909), med svetovno vojno je pisal politične članke z italijanskega bojišča v »Slovenca« in v dunajsko »Reichspost«. »Nekaj narodnih pripovedk iz kamniške okolice« je priobčil Vrtec (1918). Od 1903 deluje organizatorično pri Slovenskem planinskem društvu, kot tajnik selške podružnice je voditelj zgradbe Krekove koče na Ratitovcu. Spisal je potopis »Na Vrazovem domu« (Slovenec 1916, 18. januar 1917) ter opisal »Jezersko« (Slovenec 1920, tudi v ponatisu 1921) in »Kropo in Kamno gorico« (1924). Preosnoval je 1922 »Zvezo za tujski promet« ter s članki v SN in vlogami na oblastva vplival na olepšavo mesta Ljubljana (1922). Z dr. Krieperjem je sodeloval pri propagandni francoski knjigi o Sloveniji »Visions de Slovénie« (1922) ter uvaja podjetje za zgradbo planinskega zavetišča v Planici. *
